Asielcrisis? Er komen juist mínder asielzoekers naar ons land.
Het kabinet wil deze week de knoop doorhakken: komt er een politiek compromis of wordt er toch een ‘asielcrisis’ uitgeroepen? Wie naar de huidige cijfers kijkt, ziet dat het lang geleden is dat er zo weinig asielzoekers naar Nederland kwamen.

Sinds vrijdag zit premier Dick Schoof weer om tafel met PVV-leider Geert Wilders en inval-NSC-leider Nicolien van Vroonhoven. De eerste wil – ‘afspraak is afspraak’ – via het staatsnoodrecht de ‘asielcrisis’ uitroepen, de ander is daar mordicus tegen. Ook in kabinetskringen wordt die omstreden route die het parlement buitenspel zet inmiddels als ‘onbegaanbaar’ bestempeld. Al was het maar omdat de Eerste Kamer die ‘ongewenst’ vindt en de verwachting is dat de Raad van State de inzet van het noodrecht afschiet.
Intussen schetsen de meest recente asielcijfers niet bepaald het beeld van een acute crisissituatie.
Neem afgelopen maand. In totaal vroegen 4026 mensen asiel aan, zo’n 1000 per week. Dan gaat het om de eerste aanvragen, maar ook om gezinsherenigingen en tweede verzoeken om asiel. Dat lijkt veel, maar het is in werkelijkheid juist heel weinig.

Nooit eerder in de afgelopen vier jaar was het aantal asielaanvragen in de maand september zo laag. In september 2023 werden 4665 asielaanvragen gedaan, september 2022 waren het er 5374 en in september 2021 stond de teller op 5089, laten cijfers van de Immigratie- en Naturalisatiedienst (IND) zien.
Ook blijft het totale aantal asielzoekers achter bij de prognose voor 2024, zoals het ministerie dat in april bekendmaakte. Toen werd uitgegaan van een aantal asielaanvragen van net geen 70.000. Tot en met september vroegen 34.711 mensen asiel aan in Nederland. De kans dat er binnen drie maanden tijd nog eens 35.000 mensen naar Nederland zouden komen, is nihil.
Middellandse Zee
Dit jaar steken namelijk minder migranten de Middellandse Zee over naar Europa. In het tweede kwartaal van 2024 ging het om 37.655 mensen, becijferde de Internationale Organisatie voor Migratie (IOM). Dat is 35 procent minder dan in dezelfde periode in 2023 en ook minder dan het jaar daarvoor.
Cijfers van de VN-vluchtelingenorganisatie UNHCR laten een nog scherpere daling zien. Kwamen er in heel 2023 bijna 270.000 mensen over zee naar Europa (via Italië, Spanje en Griekenland), dit jaar blijft de teller steken op een kleine 140.000.
Waarom dat aantal lager is dan voorgaande jaren, is niet helemaal duidelijk. Bekend is dat minder migranten het aandurven om op een door mensensmokkelaars geregeld bootje te stappen als de weersomstandigheden slecht zijn. De reislust neemt dan weer toe bij een kalme zee.
Maar er wordt ook gewezen op de Tunesië-deal als oorzaak van het relatief lage aantal oversteken. De Europese Unie sprak vorig jaar zomer met het Noord-Afrikaanse land af dat het vluchtelingen tegenhoudt. In ruil daarvoor krijgt Tunesië 225 miljoen euro. De deal is omstreden, omdat zwarte migranten in het land worden gediscrimineerd. Tegenstanders zeggen bovendien dat de mensenrechtensituatie in Tunesië wordt geschonden doordat mensen de mogelijkheid wordt ontnomen om te vluchten.
Opvangcrisis
Migranten die via zee naar Griekenland of Italië komen, reizen vaak door naar andere landen in West-Europa. Vaak vragen ze daar pas asiel aan. Zo ‘profiteert’ ook Nederland van het lagere aantal asielzoekers in Europa.
Al betekenen de lagere cijfers dan verwacht niet dat er geen problemen zijn in de opvang van asielzoekers. De asielzoekerscentra zitten nog steeds propvol – de actuele bezettingsgraad schommelt tussen de 99,9 en 100,1 procent. De honderden noodopvang- en crisisnoodopvanglocaties zijn daarom hard nodig.

Ook in aanmeldcentrum Ter Apel verblijven vaak meer mensen dan de afgesproken 2000. Afgelopen vrijdag sliepen er 2116 mensen. De opvangcrisis, die in 2021 begon, duurt dus wel nog steeds voort.