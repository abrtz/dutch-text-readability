Regering: 'Er is een plan om problemen in asiel-opvang op te lossen'
Mensen die dicht op elkaar liggen en moeten slapen in de buitenlucht. De afgelopen tijd is het veel in het nieuws. Vandaag ook weer, want de regering komt met een plan om de problemen op te lossen.
Om meer te begrijpen over de problemen, is het goed om te weten hoe het gaat om als asielzoeker naar Nederland te komen.
Wat gebeurt er met asielzoekers?
1.⁠ ⁠Mensen die in ons land aankomen en hier willen komen wonen zijn asielzoekers. Ze moeten zich aanmelden in Ter Apel in Groningen bij het aanmeld-centrum.
2.⁠ ⁠Daarna gaan de mensen naar een opvangplek in Nederland, een asielzoekers-centrum. Daar wachten ze dan af of ze in Nederland mogen blijven of niet.
3.⁠ ⁠En daarna gaan de mensen die in Nederland mogen blijven in een normaal huis wonen.
Wat we nu in het nieuws zien zijn meerdere problemen die met elkaar te maken hebben.
Welke problemen zijn er?
Niet genoeg huizen
Er zijn niet genoeg huizen in Nederland. Dus kunnen asielzoekers geen woning vinden en moeten ze in het asielzoekers-centrum blijven. Daardoor zitten de opvangplekken propvol.
Niet genoeg opvangplekken
Er zijn ook niet genoeg opvangplekken. Tijdens de corona-crisis zijn veel van die plekken gesloten, omdat er toen minder asielzoekers naar Nederland kwamen. Maar nu ze wel weer komen, gaan er veel plekken niet opnieuw open.
Daardoor kunnen er ook niet veel nieuwe asielzoekers vanuit het aanmeld-centrum naar het asielzoekers-centrum toe.
Te weinig plek bij het aanmeld-centrum
En dus staat er ook een enorme wachtrij bij de aanmeldplek. En bij het aanmeld-centrum zijn ook nog eens niet genoeg mensen om alle asielzoekers te verzorgen.
De drukte zorgt voor nare situaties bij het aanmeld-centrum in Ter Apel: het is er vies en er zijn geen douches. Hierdoor kunnen de mensen sneller ziek worden. Volgens veel mensen moet er echt iets veranderen en kan het zo niet langer.
Maar nu zegt de regering eindelijk dat ze gaan ingrijpen.
Iedereen ziet de vervelende beelden. Dit kan zo niet langer in ons land.
Eric van der Burg, staatssecretaris voor Asiel en Migratie
De regering wil dat er 20.000 huizen voor asielzoekers komen, zodat er plekken vrijkomen in de opvang. En er komt 730 miljoen euro voor nieuwe nood-opvangplekken en tijdelijke woningen.
Om het aantal asielzoekers te verminderen mogen mensen die hier alleen naartoe zijn gekomen, niet hun gezin ook laten komen als ze nog geen huis hebben.